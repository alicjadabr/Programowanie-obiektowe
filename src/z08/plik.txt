Idr zlekceważył je. Mała zdobycz jeszcze bardziej oddaliła się od pozostałych.
Grunt zadygotał silniej. I bliżej.
Idr wyprężył tylne odnóża, odbił się i skoczył.
Dziewczynka krzyknęła przeraźliwie.
Miast uciekać, zamarła w miejscu.
I krzyczała bez przerwy.
Wiedźmin rzucił się w jej stronę, w skoku dobywając miecza.
I natychmiast zorientował się, że coś jest nie tak. Że został wyprowadzony w pole.
Ciągnący wózek z chrustem mężczyzna wrzasnął i na oczach Geralta wyleciał na sążeń w górę, a krew trysnęła z niego szeroko i rozbryzgliwie.
Spadł, by natychmiast wylecieć ponownie, tym razem w dwóch buchających krwią kawałkach.
Już nie krzyczał.
Teraz przeszywająco krzyczała kobieta, podobnie jak jej córka zamarła i sparaliżowana strachem.
Choć nie wierzył, że mu się uda, wiedźmin zdołał ją ocalić.
Doskoczył i pchnął z mocą, odrzucając obryzganą krwią kobietę z dróżki w las, w paprocie
I z miejsca pojął, że i tym razem to był podstęp.
Fortel. Szary, płaski, wielonożny i niewiarygodnie szybki kształt oddalał się już bowiem od wózka i pierwszej ofiary.
Sunął w kierunku drugiej. Ku wciąż piszczącej dziewczynce.
Geralt rzucił się za nim.
Gdyby nadal tkwiła w miejscu, nie zdążyłby na czas.
Dziewczynka wykazała jednak przytomność umysłu i rzuciła się do dzikiej ucieczki.
Szary potwór dopędziłby ją jednak szybko i bez wysiłku – dopędziłby, zabił i zawrócił, by zamordować również kobietę.
I tak by się stało, gdyby nie było tam wiedźmina.
Dogonił potwora, skoczył, przygniatając obcasem jedno z tylnych odnóży.
Gdyby nie natychmiastowy odskok, straciłby nogę – szary stwór wykręcił się z niesamowitą zwinnością, a jego sierpowate szczypce kłapnęły, chybiając o włos.
Nim wiedźmin odzyskał równowagę, potwór odbił się od ziemi i zaatakował.
Geralt obronił się odruchowym, szerokim i dość chaotycznym ciosem miecza, odtrącił potwora.
Obrażeń mu nie zadał, ale odzyskał inicjatywę.